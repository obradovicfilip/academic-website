---
title: Struktura doktorskih studija iz ekonomije
summary: "Autor: Filip Obradović"
author: Filip Obradović
date: '2022-01-11'
slug: struktura-studija
categories: [doktorat, ekonomija, studije]
tags:
  - doktorat
  - ekonomija
  - studije
subtitle: 'Autori: Filip Obradović'
summary: ''
authors: []
lastmod: '2022-01-11' 
image:
  caption: ''
  focal_point: ''
  preview_only: no
featured: no
projects: []
draft: FALSE
---
Struktura nekih doktorskih studija u inostranstvu je značajno drugačija od one koja se može sresti u Srbiji. Stoga, kada razmišljate o izboru sistema u kom želite da studirate, veoma je korisno biti dobro upućen u njihove osnovne odlike. U ovom tekstu ću sumirati karakteristike tzv. američkog sistema studija i, gde je to prikladno, napraviti paralelu sa evropskim, koji se može sresti i u našoj zemlji.

Američki sistem, kako mu ime kaže, primarno prate škole u SAD, no primetan je trend porasta broja škola u Evropi koji su reformisale svoje programe po tom modelu. Primeri takvih univerziteta su [LSE](https://www.lse.ac.uk/study-at-lse/Graduate/degree-programmes-2022/MResPhD-Economics), [UCL](https://www.ucl.ac.uk/prospective-students/graduate/research-degrees/economics-mres-mphil-phd), [UZH](https://www.econ.uzh.ch/en/study/phd.html), [BSE](https://bdpems.wiwi.hu-berlin.de/portal/), [SSE](https://www.hhs.se/), [GESS](https://gess.uni-mannheim.de/doctoral-programs/economics-cdse/cdse-program.html), [BGSE](https://www.bgse.uni-bonn.de/en/graduate-programs/m.sc.-in-economic-research-doctoral-program-ph.d.), [Stockholm University](https://www.su.se/department-of-economics/education/study-with-us/phd-program-in-economics-1.531004) , [UPF](https://www.upf.edu/web/econ/doctorat), [TSE](https://www.tse-fr.eu/doctoral-program), [CERGE-EI](https://www.cerge-ei.cz/phd-in-economics/). Sve škole u SAD u oblasti ekonomije koje se nalaze u 30 [najbolje rangiranih](https://www.usnews.com/best-graduate-schools/top-humanities-schools/economics-rankings) obrazuju ekonomiste prateći program koji ću izložiti ispod.

## Trajanje studija
Doktorat iz ekonomije (kao i finansija, računovodstva, marketinga, biznisa, menadžmenta) u američkom sistemu traje **5-6 godina**. Da biste ih upisali **nije potrebno** da imate završene master studije. Diplomu mastera (ili dve kao npr. na [Jejlu](https://economics.yale.edu/graduate/requirements#undergrad_faqs-block_10-4)) ćete dobiti ukoliko uspešno završite prvu ili prve dve godine studija, u zavisnosti od univerziteta na kom ste. Ukoliko ste vrlo uspešni, studije mogu trajati i kraće, ili u izuzetnim okolnostima i duže od propisanog.

S druge strane, u evropskom sistemu, doktorat traje **3 godine** i diploma mastera iz ekonomije je **neophodna** da biste upisali studije. Ponekad su pravila vrlo striktna i ukoliko nemate master koji se zove economics, već applied economics, econometrics, finance i slično, postoji velika šansa da nećete moći da upišete doktorat. Takva pravila su često postavljena kako bi vas navela da na istom univerzitetu upišete i master studije u trajanju od 2 godine, nakon kojih ćete moći ponovo da *aplicirate* kroz interne ili eksterne konkurse na dalje doktorske studije. Ovo je zapravo emulacija američkog sistema i može se videti na univerzitetima Oksford i Kembridž. (interestantno je i da ova dva univerziteta u pogledu samih doktorskih studija zapravo ne uživaju tako veliki ugled kao što  je to u drugim naukama, uprkos činjenici da su visoko rangirani na pojedinim rang listama.) Doktorske studije u Srbiji na ekonomskim fakultetima nominalno traju 3 godine i zahtevaju prethodno zvanje mastera nauka, uklapajući se u evropski sistem.

Kada podvučete crtu, broj godina studija je praktično isti u oba sistema, jedina razlika je što su u prvom master studije formalno integrisane u doktorat, dok u drugom nisu, te ih često morate platiti. Kao što je već pomenuto, u američkom sistemu studije su gotovo uvek potpuno [besplatne](https://filipobradovic.com/post/troskovi-i-finansije/) i pokrivaju troškove života. S druge strane, ne treba smetnuti sa uma činjenicu da mnogi doktorandi na američkim školama već poseduju zvanje mastera (ili dva) pri upisu, te neko može prebaciti da studije traju predugo kada se pogleda šira slika.

## Studije po godinama

Studije ekonomije formalno traju 5 godina, no de facto je njihovo trajanje 6 godina. Ovo produženje se desilo oko 2008. godine kada zbog ekonomske krize tržište rada postaje prezasićeno i mnogi kandidati su odlučuju da studije produže i naredne 2009. potraže zaposlenje. Zaostavština tog perioda jeste da je danas modalnom doktorandu potrebno 6 godina da doktorira, stoga ću to koristiti kao primer. Godine studija lako možemo podeliti po klasifikovati po ciljevima:

1) godina - polaganje "core" kurseva;
2) godina - polaganje "field" kurseva;
3) godina - istraživanje i inicijalno izlaganje radova. Prijem u zvanje kandidata;
4) godina - istraživanje;  
5) godina - istraživanje;
6) godina - izlazak na tzv. job market ili tržište rada. Nakon toga sledi odbrana disertacije.

U prvoj godini svaki doktorand mora slušati i položiti kurseve iz tri ključne oblasti - mikroekonomije, makroekonomije i ekonometrije. Ovi kursevi su **izuzetno zahtevni** i predstavljaju svojevrsnu inicijaciju u svet akademske ekonomije. Pitanje benefita takvog pristupa ćemo ostaviti za drugu put, no važno je naglasiti da veliki procenat onih koji ne uspeju da završe studije se spotakne upravo na ovom koraku. Prema javno dostupnim informacijama na mom departmanu, istorijski 10-20% ulazne klase je napustilo program u toku prve godine. Ovaj broj ispoljava silazni trend. Lepe vesti za sve kojima se to desi jeste da im se obično pruža šansa da pokušaju da ostvare potrebne uslove te da program napuste makar sa diplomom mastera ekonomije. Prva godina je **veoma važna**, jer omogućava svim ekonomistima uvid u fundamente ekonomske nauke koji čine zajednički jezik svih oblasti koje dolaze kasnije. Ovo je godina koja će vam omogućiti da zapravo počnete da razumete kompleksne radove koje ćete morati da čitate potencijalno tokom cele karijere. Posledično, predstavlja potreban uslov da vaš doktorat i završite. Jedna od osnovnih mana studija po evropskom sistemu je to što prva godina često nije ovako strukturirana. Na pojedinim našim univerzitetima postoje određeni obavezni predmeti u toku prve godine, no oni nažalost **nisu** ekvivalent navedenih kurseva. Veliki broj departmana organizuje famozne **prelim** ispite gde se u jednoj nedelji tokom leta polaže celokupno gradivo prve godine. Određeni univerziteti su napustili ovu praksu, te se predmeti polažu kroz ispite tokom cele godine. (Ja sam imao sreću da budem na takvom departmanu)

U drugoj godini primarni cilj jeste približavanje doktoranda takozvanoj granici istraživanja (frontier). To znači da student sluša kurseve iz oblasti koje sam bira (obično 2-3 oblasti) i one uključuju glavnu oblast interesovanja. To mogu biti neke od tri već navedene osnovne oblasti, kao i mnoge druge poput development, health, public, applied micro, political, international, labor, financial economics, economic history, corporate finance, industrial organization i slično. Ti kursevi se uglavom sastoje od čitanja novih radova, prezentovanja postojećih rezultata, pisanja predloga istraživanja ili celih istraživačkih radova koji se ocenjuju. Za razliku od predmeta u prvoj godini, često nemaju formalne ispite i ne možete ih "pasti". Ovi kursevi su prvi deo ključne tranzicije sa korisnika istraživanja na istraživača, te je činjenica da fali nekim trogodišnjim programima predstavlja njihov sledeći nedostatak. 

Treća godina predstavlja drugi deo tog bitnog prelaza. Neretko možete čuti da "niko ne zna šta se tačno dešava u trećoj godini, ali svi znaju da mora da se desi". Ovo je period kada morate prvi put izlagati svoje istraživanje na seminarima i naučiti da se nosite sa teškim diskusijama koje tamo mogu nastati. Uglavnom se organizuju specijalizovani seminari na kojima morate izlagati 2 različita nedovršena rada koji vam kasnije mogu postati deo disertacije. Treća godina je drugi veliki kamen spoticanja za studente. Neretko se dešava da izuzetni studenti jednostavno ne mogu da se prilagode novonastaloj situaciji u kojoj nemaju nikakvih zadataka sem "kreativnosti" i "pravljenja nečeg novog". U ovoj godini se dešava drugi egzodus studenata koji shvataju da istraživanje možda nije pravi izbor za njih i prave tranziciju ka poslovima u privredi. Procenat studenata koji napusti studije u ovoj godini je poslovično manji nego u prvoj. Na kraju treće godine se održava sastanak (thesis prospectus) na kome izlažete tri ideje koje će činiti vašu disertaciju i formirate komisiju od 3-4 člana od kojih su 1-2 glavni mentori. Primetite da bi vam ovo bila **prva** godina doktorskih studija u evropskom sistemu, što implicira da u njima na doktorat već morate ući sa nekom idejom za istraživanje. To je još jedan od razloga zašto su mnoge škole napravile iskorak ka američkom sistemu. Jednostavno, studenti vrlo često nemaju dovoljno znanja da bi mogli da produkuju kvalitetne ideje pre ulaska na doktorat.

Četvrta i peta godina nisu tako posebne kao prethodne tri i vreme u njima je otvoreno da radite na svoja (bar) tri rada, od kojih jedan čini famozni **job market paper**, odnosno rad sa kojim ćete se reklamirati potencijalnim poslodavcima - univerzitetima. Job market paper je kruna vašeg rada i ono što će vam potencijalno doneti posao u akademiji.

Šesta godina jeste godina za job market. Job market je u ekonomiji vrlo specifičan i centralizovan. Asocijacija ekonomista obično zakupljuje prostor (često par hotela) svake godine u drugom gradu gde će kandidati imati veliki broj intervjua sa potencijalnim poslodavcima (univerzitetima ili firmama). Nakon toga, univerziteti sastavljaju kraću listu preferiranih kandidata koji će biti pozvani da održe prezentaciju svog istraživanja i dovode ih u departman na jedan dan (flyout).  Najčešće će jedan kandidat dobiti ponudu za posao. Poslovi se mogu dobiti i van marketa, ali to je preovlađujući kanal za većinu kandidata. Potom, svaki doktorand bira jednu poziciju gde će nastaviti svoju karijeru. Stopa nezaposlenosti na vodećim programima je istorijski 0%. Finalni korak jeste odbrana disertacije koja dolazi par meseci nakon završetka marketa. Disertacija je dokument koji sadrži tri rada, koji **ne moraju** biti direktno povezani, od kojih je jedan job market paper. Ovo može zvučati neobično doktorandima iz Srbije. Stoga ćete najčešće videti disertacije sa naslovom "Essays in *-ubaciti polje-*".

Kao što vidite, job market paper je zapravo ultimativni cilj vašeg rada tokom doktorata. Škole u američkom sistemu nude programe koji sve podređuju tome da vi produkujete najbolji naučni rad koji možete kako biste kasnije dobili najbolji mogući posao. Sjajno je to što su podsticaji poravnati, jer na osnovu vašeg uspeha će vaš doktorski program u budućnosti biti rangiran, te im je svakako u interesu da vas podrže koliko god mogu. Iz izloženog možda postaje jasnije da trajanje koje smo naveli ranije kao potencijalnu manu američkih studija zapravo predstavljaju njihov najveći benefit, jer je predviđeno da vam omogući da maksimizirate šanse za dobar akademski posao. Uostalom, ukoliko neko može da svoju disertaciju završi za 3 godine, departman ga u tome neće sprečavati. (neki od istaknutih ekonomista danas su izabrali taj put)


## Da li smem da menjam polje interesovanja?

Apsolutno! Mnogi studenti na doktorat ulaze sa idejom da će se baviti jednom oblašću i kasnije završe radeći nešto potpuno drugo. Određeni procenat njih to uradi i više puta, što je jedan od benefita studija iz ekonomije. Sasvim je izvodljivo da provedete 2-3 ili više godina baveći se mikroekonomijom i da se kasnije predomislite, doktorirajući kao ekonometričar. U evropskom sistemu je ovo donekle teže jer se mentor obično bira pri upisu, te se može desiti da je to ograničavajući faktor u promeni polje kasnije tokom studija. Srpski ekonomski fakulteti, nažalost, imaju taj problem.


