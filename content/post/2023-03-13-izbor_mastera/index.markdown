---
title: Kako da izaberem master i kako bi moja aplikacija trebalo da izgleda? (Ukoliko želim da idem na doktorat)
author: admin
date: '2023-03-13'
slug: izbor_mastera
categories: [doktorat, master, ekonomija]
tags:
  - doktorat
  - master
  - ekonomija
subtitle: 'Autor: Jana Obradović'
summary: ''
authors: []
lastmod: '2023-03-13' 
image:
  caption: 'Kampus Univerziteta Stenford'
  focal_point: ''
  preview_only: no
featured: no
projects: []
draft: FALSE
---
Ako vam je privlačna ideja da u dugom roku upišete doktorat iz ekonomije ili finansija, ali biste prvo voleli da završite master u inostranstvu, ovaj tekst je namenjan vama. Ukoliko, s druge strane, imate drugačiji krajnji cilj, neki od saveta vam i dalje možda mogu biti korisni. 
Želela bih da naglasim da master u inostranstvu nije jedini način da se dospe na doktorat, što je posebno važno kada se uzme u obzir da verovatno iziskuje značajna novčana sredstva. Ipak, ako ste odlučili za ovaj put, veoma je bitno da znate kako da optimalno izaberete master, kako biste izbegli da sebi potencijalno „zatvorite vrata“ u budućnosti. Neki masteri u Srbiji potencijalno pružaju veće šanse nego mnogi master programi na renomiranim školama u Evropi koji nisu usmereni na pripremu za doktorat.
### 1.	Kurikulum treba da sadrži „core“ kurseve.
„Core“ predmeti su oni koji se slušaju na prvoj godini doktorata. U Americi i na najboljim evropskim programima iz ekonomije i finansija, prva godina je gotovo identična – svuda se podrazumeva da slušate kurseve iz mikroekonomije, makroeokonomije i ekonometrije. Odlično bi bilo da kurikulum sadrži i neki napredni kurs iz matematike. Ovo može biti iznenađujuće, ali isto bi trebalo da uzmu u obzir čak i studenti koji žele da upišu doktorat iz računovodstva i kvantitativnog marketinga (quant marketing). Kod njih se pretpostavlja da ste prethodno slušali kurseve iz ekonometrije i mikroeokonomije. Dodatno, ukoliko želite da studirade ekonomiju, poželjno je da naziv programa jasno ističe da je upravo iz oblasti ekonomije (Economics), a ne iz npr. Data Science, Development Studies, Applied Economics, Public Policy i slično. Ovo obično signalizira i aplikantima i kasnije komisijama za prijem da je u pitanju rigorozan program koji je fokusiran na pripremu za doktorske studije.
### 2.	Raspitajte se na kojim doktoratima su njihovi studenti sada.
Svaki program koji je orijentisan na spremanje studenata za doktorat i to radi uspešno će jasno naglasiti mesta na kojima su završili njihovi alumnisti. To im je najbolja reklama. Ako ovu informaciju ne možete da pronađete na njihovom sajtu, to možda nije mesto za vas.  U tom slučaju, nije loše da pretražite Linkedin i da locirate bivše studente. Pokušajte da pronađete kako su izgledale njihove karijere posle sticanja diplome. Želim da vas ohrabrim i da se javite ljudima koji su završili program na koji biste hteli da se prijavite. Njima će (vrlo često) biti drago da vam pomognu, a vi možete dobiti dosta korisnih informacija.
### 3.	Kako da dobijem što bolje preporuke za kasnije?
Kao što smo spomenuli u nekim ranijim tekstovima, jako je bitno ko će vam napisati pisma preporuke za doktorat. Ukoliko su profesori završili dobre programe, ili imaju koautore na dobrim univerzitetima, sva je šansa da će vam to pomoći da na iste univerzitete budete i sami primljeni. Zato bi bilo dobro da investirate vreme u istraživanje profila profesora koji bi vam predavali na određenom programu. Takođe, lično bih tražila programe koji primaju malo ljudi. Što je više ljudi u klasi, to je teže istaći se i dobiti jaku preporuku, jer se iste obično odnose na relativno rangiranje studenata u generaciji.
### 4.	Da li su dostupne stipendije?
Svakako, ali ovo bi trebalo pažljivo istražiti pre prijava. Broj stipendija za master programe je poslovično manji nego onih za dalje studije, ali nije jednak nuli. Na primer, možete pronaći [listu programa](https://www.unicreditgroup.eu/en/microsites/unicreditfoundation/proposals/2020/11th-masterscholarship-program.html?fbclid=IwAR0gP6BgmOOWLwuwftbIFyvnXprB_efhQjTqFnvA79tnTU030Nj6DT36He4) za koje Unicredit Fondacija nudi stipendije. Najbolje bi bilo uvek da istražiti sajt programa, slati mejlove zaposlenima u departmanima na administrativnim pozicijama ili pitati bivše studente.
### 5.	Kako da poboljšam šanse da budem primljen/na na dobar program?
Budite jako pažljivi kada birate profesore koji vam pišu pisma preporuke. Važno je da za to da pitate nekoga sa kim imate blizak kontakt, i ko je spreman da napiše za vas više od puke činjenice da ste kao student „dobili dobru ocenu na njihovom predmetu“. Tako nešto se kolokvijalno zove „negativna preporuka“. Takođe, raspitajte se kod studenata sa vašeg fakulteta koji su dobro prošli (sada su na doktoratima u inostranstvu ili su završili dobre mastere) ko je njima pisao preporuke. Ukoliko su profesori koji su vam reference ranije slali studente u inostranstvo na kvalitetne programe, šanse će vam biti veće. Ukoliko je opciono poslati ih, dobro bi bilo da uključite i rezultate GRE-a u materijal za prijavu, pod uslovom da imate dobar rezultat na kvantitativnom delu (bar 167+). Ukoliko imate vremena, pisanje seminarskog/diplomskog rada koji uključuje kvantitativno istraživanje može pomoći, ali nije obavezno. Poslednje, dobre ocene jesu bitne, ali ne i presudne -  tako da nemojte da vas obeshrabri ako niste najbolji u svojoj generaciji.

Primeri dobrih master programa iz oblasti ekonomije:
1)	ROME – [MSc in Economics](http://www.romemaster.it/)
2)	Bocconi University Milano - [Master of in Economic and Social Sciences](https://www.unibocconi.eu/wps/wcm/connect/bocconi/sitopubblico_en/navigation+tree/home/programs/master+of+science/economic+and+social+sciences/)
3)	LSE - [EME](https://www.lse.ac.uk/study-at-lse/Graduate/degree-programmes-2022/MSc-Econometrics-and-Mathematical-Economics)


Sa našim studentima na doktorskim studijama u inostranstvu možete stupiti u kontakt putem [FB grupe](https://www.facebook.com/groups/serbianeconbusiness).
