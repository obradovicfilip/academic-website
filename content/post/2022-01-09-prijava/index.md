---
title: Kako izgleda prijava za dokorat iz ekonomije i finansija
author: Jana Obradović
date: '2022-01-09'
slug: prijava-za-doktorat
categories: [doktorat, ekonomija]
tags:
  - doktorat
  - ekonomija
subtitle: 'Autor: Jana i Filip Obradović'
summary: ''
authors: []
lastmod: '2022-01-09' 
image:
  caption: 'KGH, Northwestern University'
  focal_point: ''
  preview_only: no
featured: no
projects: []
draft: FALSE
---

Kao što je navedeno u prethodnom [tekstu](https://filipobradovic.com/post/ko-su-ekonomisti/), priprema za doktorat počinje onog trenutka kada upišete osnovne studije. Zbog toga, čak i ako ste druga ili treća godina osnovnih studija nije zgoreg da polako usmeravate svoje postupke ka poboljšanju svog akademskog profila. Ovaj tekst se odnosi na doktorate iz oblasti ekonomije i finansija u Americi i na LSE-u, koji funkcionišu po sličnom principu i ne mora biti reprezentativan za sve univerzitete. 

## Prijava i rok

Prijave se otvaraju u septembru i ostaju otvorene do 1.12. svake godine za sve škole. Neke škole svoje prijave zatvaraju koju kasnije, i nije bitno u kom trenutku je prijava poslata, sve dok je dostavljena u propisanom periodu. Odluke se donose par meseci nakon zatvaranja prijava i moraju biti donete do [15. aprila naredne godine](https://cgsnet.org/april-15-resolution). Primera radi, ukoliko želite da studirate u akademskoj 2022/2023. godini, prijava je morala biti podneta do 1.12.2021, a odluka mora biti doneta do 15.4.2022 za studije koje obično počinju u avgustu 2022. godine. Postoji velika pauza između podnošenja prijave i početka studija.

## Potrebna dokumentacija

Na ovom [linku](https://economics.harvard.edu/admissions) možete videti šta je potrebno poslati kada se prijavljujete za doktorat. Link za aplikaciju na doktorski program iz ekonomije na Harvardu, ali je proces gotovo identičan za sve škole. 

1)	GRE – Više o ovom standardizovanom testu možete pročitati [ovde](https://www.skolejezikanovisad.com/sve-sto-treba-da-znate-o-gre-ispitu/). Iako zvanično ne postoji minimum, nezvanično se od vas očekuje da imate 168+ bodova na kvantitativnom delu (optimalno 170), i poželjno 160+ iz verbalnog dela. Poslednjih godina se diskutuje o ukidanju ovog testa i za neke škole pretprošle i prošle godine nije bio obavezan. Pripremu je najbolje početi bar 6 meseci pre roka, jer je situacija u kojoj mesec dana pre zatvaranja prijava nemate željeni rezultat izuzetno stresna. Štaviše, zbog stresa je vrlo moguće ostvariti niže rezultate od onih za koje ste sposobni, što svakako nije dobar ishod. GRE se šalje i prilikom prijave za dobre master programe iz ekonomije i podrazumeva se da dostignete uporediv rezultat. GRE je potreban, ali **ne i dovoljan uslov** da vas prime na dobar program. On je samo prvi filter pri pregledu prijava, koji vrlo često ima nekoliko stotina. Želite da vaša prijava preživi inicijalnu fazu odbacivanja.

2)	TOEFL/IELTS  - Testovi znanja engleskog jezika. Minimum za TOEFL je oko 100 poena za većinu škola i on se mnogo češće upotrebljava od IELTS testa. Ukoliko ste u stanju da imate 160+ na verbalnom delu GRE testa, ostvarivanje minimalnog rezultata ne bi trebalo da bude problem. Određene škole imaju propisane minimume po sekcijama kojih ima 4. Više o testu možete pročitati [ovde](https://www.stranijezici.com/da-li-znate-sta-je-to-toefl/). Kao i za GRE, TOEFL/IELTS su potrebni, ali **ne i dovoljani uslovi** da vas prime na dobar program. Takođe se koriste kao filter za odbacivanje prijava bez detaljnije analize.

3)	Transkripti – Ovo je jako bitna stavka i razlog zašto bi trebalo što ranije da usmerite pažnju na svoju pripremu. Veoma je važno da na svom transkripu imate što više kurseva iz matematike. Podrazumeva se da ste za vreme studija slušali kalkulus, linearnu algebru, optimizaciju, verovatnoću i statistiku. Odlično bi bilo da imate i realnu analizu, ali nije neophodno. Predmeti ne moraju identično da se zovu, ali je bitno da pokirvaju navedene teme. Nažalost, u Srbiji ne postoji nijedan studijski program iz oblasti ekonomije koji to čini u potpunosti.
Postoji više potencijalnih rešenja za ovaj problem. Prvo je završavanje mastera u inostranstvu na kome u prvoj godini slušate napredni kurs iz matematike. Drugo je prijem se na pre-doc programe u Americi na kojima radite kao Research Assistant i imate opciju da slušate kurseve na univerzitetu. Na ove programe se možete prijaviti i pre i posle mastera. Treće, ukoliko dolazite sa nekog programa koji pokriva veći deo oblasti, ali ne sve, poput Primenjene statistike i kvantitativne analize na Ekonomskom fakultetu u Beogradu, postoji mogućnost da će vam progledati kroz prste. Naravno, ukoliko ste završili programe kao što su Teorijska fizika ili Teorijska matematika, ovo ne bi trebalo da vas brine.
Takođe, poželjno je da na transkriptu imate kurseve iz makroekonomije, mikroekonomije i ekonometrije. Optimalno bi bilo da imate bar neki napredni (master) kurs iz ovih oblasti. Za studente koji ne dolaze sa ekonomije, master iz oblasti ekonomskih nauka bi bio od velike pomoći.

4)	Writing sample – Ovo može biti vaša master ili diplomska teza. Bilo bi dobro da teza nije kvalitativno istraživanje, i da postoji makar inkrementalni doprinos nauci u vidu neke nove primene ili matematičkog modela.

5)	Pisma preporuke – Najbitniji deo prijave. Uglavnom se šalju 3 pisma i preporučljivo je da sva tri budu akademska, tj. da vam ih pišu profesori koji rade na fakultetu. Nije dovoljno da u pismu napišu da ste bili odlični na njihovom kursu i da ste dobili 10, već je važno da se iz pisma vidi da vas profesori dobro poznaju. Optimalno bi bilo da radite kao asistent za njih ili da pišete master/diplomsku tezu pod njihovim mentorstvom. Veliki plus je ukoliko da imate dobrusu preporuku od nekoga ko je „poznat“ u akademskom svetu. Jedan od načina kako to možete ispuniti je da odete na neki od dobrih mastera iz ekonomije u svetu i da tamo budete među najboljim studetima ili tako što ćete raditi kao Research Assistant za profesore u Americi. (Pisaću više o tome kako da nađete Research Assistant pozicije u americi u nekom od narednih postova)
8)	CV - Bitno je da CV bude akademski. Optimalno bi bilo da ga napišete u LaTeX-u, da bude jednostavan, crno-beli i bez slike. Kada se prijavljujete za PhD iz ekonomije radno iskustvo nije veliki plus, osim ako niste radili kao Research Assistant, Teaching Assistant ili eventualno centralnoj banci. Trebalo bi da se iz vašeg CV-a vidi da imate neko znanje iz programiranja.
9)	Statement of Purpose – Ovaj deo služi da biste detaljnije objasnili vaš CV, put ka doktoratu ili neke nelogičnosti na transkriptu. Ovo vam nije bitno do trenutka kada krenete da spremate prijavu.

Da sumiram, ukoliko planirate da se prijavljujete na doktorat za 2,3 godine, sada je vreme da krenete da se spremate. Krenite sa razmišljanjem o dobroj diplomskoj/master tezi. Naučite da programirate kako biste mogli da dobijete posao kao Research Assistant poziciju na nekom dobrom univerzitetu. Nemojte da bežite od matematike i gledajte kako možete slušati više kurseva iz te oblasti u narednom periodu. Ostvarite bliske odnose sa profesorima. Ovaj put jeste težak i rizičan, ali ako zaista mislite da je ovo vaš životni poziv, bićete jako srećni kada budete u okruženju gde se nauka iskreno ceni.

