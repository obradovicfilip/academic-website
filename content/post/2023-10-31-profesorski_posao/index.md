---
title: Profesori na fakultetu – samo predavači ili nešto više
summary: "Autor: Jana i Filip Obradović"
author: Jana and Filip Obradović
date: '2023-10-31'
slug: posao-profesora
categories: [ekonomija, posao]
tags:
  - ekonomija
  - posao
subtitle: 'Autori: Jana i Filip Obradović'
summary: ''
authors: []
lastmod: '2023-10-31' 
image:
  caption: 'Source: DALL·E 3'
  focal_point: ''
  preview_only: no
featured: no
projects: []
draft: FALSE
---

Kada sam bila student osnovnih studija, kao i mnoge moje kolege, verovala sam da je primarni (možda i jedini) zadatak profesora ekonomije prenošenje znanja studentima. Međutim, ulaskom u akademiju sam shvatila da moja percepcija bila pogrešna i da je upravo **istraživanje najčešće glavni deo** profesorskog posla. Na primer, na mom univerzitetu (Univerzitet Northwestern), profesori neretko provedu i preko 30 sati nedeljno radeći na svom istraživanju. U Srbiji, istraživački rad je **neophodan uslov** za napredovanje kroz zvanja. U skladu sa tim, profesori generalno dobijaju unapređenje upravo zahvaljujući kvalitetu i inovativnosti njihovih istraživanja. 

Cilj istraživačkog rada je uglavnom pružanje odgovora na otvorena relevantna pitanja. Profesori teže da svoje radove objave u što boljim časopisima i da kroz njih ostvare što veći uticaj na akademsku i širu zajednicu. U tome im pomažu akademske konferencije i seminari na kojima po pozivu prezentuju svoje rezultate širom sveta. Uticaj istraživanja se uglavnom meri citatima i rangom časopisa u kojima su ti radovi objavljeni. (citati nisu nužno savršeno merilo, ali o tome drugom prilikom)m)

Naravno, između univerziteta postoje velike razlike oko toga šta se smatra dovoljno uticajnim istraživačkim portfoliom za dalje napredovanje. U našoj zemlji, minimalni uslovi za izbor u svako zvanje su pravno regulisani na nivou države, a pojedinačni fakulteti mogu imati i više kriterijume. Neke institucije, kao što je Ekonomski fakultet Univerziteta u Beogradu, javno ističu istraživački autput svojih profesora. (npr. videti [izveštaj](http://www.ekof.bg.ac.rs/wp-content/uploads/2020/11/EKOF-Research-Report-2022.pdf))

**Predavanja** su obično sekundarni posao, i količina vremena koja im se posvećuje varira između institucija, zvanja, neretko čak i osoba na istoj poziciji. Primera radi, u periodima školske godine na mom univerzitetu redovni profesori obično utroše do 10 sati nedeljno na predavanja i pripremu časova, u periodu od 20 nedelja godišnje. U Srbiji i mnogim drugim zemljama u Evropi je udeo predavanja uglavnom nešto veći, ali često ne značajno.

Sledeća bitna stavka je **mentoring studenata**. Za kvalitetne master i doktorske radove, studentima je potrebno usmerenje iskusnijih istraživača - profesora. U Americi većina profesora provede makar par sati nedeljno razgovarajući sa svojim studentima o naučnim projektima na kojima rade. 

Većina profesora **nije angažovana direktno u firmama ili državnim instucijama**. Ipak, nekima se pruža prilika da, ako to žele, honorarno rade na takvim pozicijama. Na primer, nekoliko njih na mom programu jedan dan nedeljno provedu u Amazon-u ili Microsoft-u kao istraživački konsultanti. Profesori u Srbiji takođe neretko imaju ponude da sarađuju sa kompanijama i institucijama.

Iako retko, ponekad se dešava da profesori zamrznu svoj status na fakultetu kako bi radili kao guverneri centralnih banaka, ministri finansija ili na drugim sličnim pozicijama. Međutim, profesorski posao **ne uključuje** donošenjenje političkih odluka ili javno komentarisanje tekućih pojava van njihove uske oblasti istraživanja. S druge strane, njihovi radovi često mogu biti korišćeni za informisanje donosioca takvih odluka, što potpada pod uticaj istraživačkog rada na širu zajednicu. 


Sa našim studentima na doktorskim studijama u inostranstvu možete stupiti u kontakt putem [FB grupe](https://www.facebook.com/groups/serbianeconbusiness).

